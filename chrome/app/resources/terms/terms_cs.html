<!DOCTYPE HTML PUBLIC "-//W3C//DTD HTML 4.01 Transitional//EN"
"http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=UTF-8">
<link rel="icon" type="image/ico" href="/tools/dlpage/res/chrome/images/chrome-16.png"><title>Smluvní podmínky aplikace Google Chrome </title>
<style>
body { font-family:Arial; font-size:13px; }
</style>
<script type="text/javascript">
function carry_tracking(obj) {
    var s = '(\\?.*)';
    var regex = new RegExp(s);
    var results = regex.exec(window.location.href);
  if (results != null) {
    obj.href = obj.href + results[1];
  } else {
    s2 = 'intl/([^/]*)';
    regex2 = new RegExp(s2);
    results2 = regex2.exec(window.location.href);
    if (results2 != null) {
      obj.href = obj.href + '?hl=' + results2[1];
    }
  }
}
</script></head>

<body>
<h2>Smluvní podmínky aplikace Google Chrome </h2>
<p>Tyto Smluvní podmínky jsou platné pro verzi spustitelného kódu aplikace Google Chrome. Zdrojový kód aplikace Google Chrome je k dispozici bezplatně s licenční smlouvou na software s otevřeným zdrojovým kódem na adrese http://code.google.com/chromium/terms.html.</p>
<p><strong>1. Vztah mezi vámi a společností Google</strong></p>
<p>1.1 Předmětem podmínek smlouvy mezi vámi a společností Google je používání produktů, softwaru, služeb a webových stránek společnosti Google (v tomto dokumentu společně označovaných jako „Služby“, mimo služeb poskytovaných vám společností Google na základě samostatné písemné smlouvy). „Google” znamená společnost Google Inc., s hlavním obchodním sídlem na adrese 1600 Amphitheatre Parkway, Mountain View, CA 94043, Spojené státy. Tento dokument vysvětluje, jak je smlouva sestavena, a stanovuje některé její podmínky.</p>
<p>1.2 Není-li se společností Google písemně dohodnuto jinak, vaše smlouva se společností Google bude vždy obsahovat přinejmenším smluvní podmínky stanovené v tomto dokumentu. Tyto jsou dále v textu označovány jako „Univerzální smluvní podmínky“. Licence na software s otevřeným zdrojovým kódem pro aplikaci Google Chrome tvoří jednotlivé psané smlouvy. V omezeném rozsahu, kdy licence na software s otevřeným zdrojovým kódem výslovně nahrazují tyto Univerzální smluvní podmínky, licence na software s otevřeným zdrojovým kódem určuje váš vztah se společností Google z hlediska použití aplikace Google Chrome nebo určitých komponent zahrnutých do aplikace Google Chrome.</p>
<p>1.3 Vaše smlouva se společností Google bude kromě Univerzálních smluvních podmínek obsahovat také podmínky případných Právních doložek vztahujících se ke Službám. Ty jsou společně dále v textu označovány jako „Další smluvní podmínky“. Pokud se Další smluvní podmínky vztahují ke Službě, budou vám k dispozici pro prostudování v rámci příslušné Služby nebo prostřednictvím jejího používání.</p>
<p>1.4 Univerzální smluvní podmínky, společně s Dalšími smluvními podmínkami, tvoří právně závaznou smlouvu mezi vámi a společností Google v souvislosti s vaším používáním Služeb. Je důležité, abyste si je v klidu a pečlivě přečetli. Společně je tato právně závazná smlouva dále v textu označována jako „Smluvní podmínky“.</p>
<p>1.5 Existuje-li jakýkoli rozpor mezi tím, co říkají Další smluvní podmínky a tím, co říkají Univerzální smluvní podmínky, mají ve vztahu k dané Službě přednost Další smluvní podmínky.</p>
<p><strong>2. Přijetí Smluvních podmínek</strong></p>
<p>2.1 Abyste mohli Služby využívat, musíte nejprve souhlasit se Smluvními podmínkami. Pokud Smluvní podmínky nepřijmete, nesmíte Služby využívat.</p>
<p>2.2 Smluvní podmínky můžete přijmout:</p>
<p>(A) kliknutím pro potvrzení přijetí nebo souhlasu se Smluvními podmínkami, pokud tuto možnost společnost Google v uživatelském rozhraní určité Služby poskytuje; nebo</p>
<p>(B) vlastním používáním Služeb. V takovém případě berete na vědomí a souhlasíte s tím, že společnost Google bude od tohoto okamžiku považovat vaše používání Služeb za přijetí Smluvních podmínek. </p>
<p><strong>3. Jazyk Smluvních podmínek</strong></p>
<p>3.1 Pokud vám společnost Google poskytla překlad anglické jazykové verze Smluvních podmínek, pak souhlasíte s tím, že překlad je poskytnut pouze pro vaši potřebu, a že váš vztah se společností Google se bude řídit zněním Smluvních podmínek v angličtině.</p>
<p>3.2 Existuje-li jakýkoli rozpor mezi tím, co říká znění Smluvních podmínek v angličtině a tím, co je v překladu, má přednost znění Smluvních podmínek v angličtině.</p>
<p><strong>4. Poskytování Služeb ze strany společnosti Google</strong></p>
<p>4.1 Společnost Google má dceřiné společnosti a přidružené subjekty na celém světě (dále jen „dceřiné společnosti a přidružené subjekty“). Někdy vám tyto společnosti budou poskytovat Služby jménem samotné společnosti Google. Berete na vědomí a souhlasíte s tím, že dceřiné společnosti a přidružené subjekty budou mít právo poskytovat vám Služby.</p>
<p>4.2 Společnost Google průběžně zavádí inovace, aby svým uživatelům poskytovala co nejlepší služby. Berete na vědomí a souhlasíte s tím, že forma a povaha Služeb, které společnost Google poskytuje, se může bez předchozího oznámení čas od času změnit.</p>
<p>4.3 Berete na vědomí a souhlasíte s tím, že v rámci těchto průběžných inovací může společnost Google zastavit (trvale nebo dočasně) poskytování určitých Služeb (nebo jakýchkoli prvků těchto Služeb) vám nebo uživatelům obecně, a to dle vlastního rozhodnutí společnosti Google a bez předchozího oznámení. Používání Služeb můžete kdykoli ukončit. Když Služby přestanete používat, nemusíte o tom společnost Google nijak informovat.</p>
<p>4.4 Berete na vědomí a souhlasíte s tím, že pokud vám společnost Google zablokuje přístup k vašemu účtu, může vám být zabráněno v přístupu ke Službám, informacím o vašem účtu nebo souborům a dalšímu obsahu, který je ve vašem účtu obsažen.</p>
<p><strong>5. Používání Služeb z vaší strany</strong></p>
<p>5.1 Zavazujete se, že budete využívat Služby pouze pro účely povolené (a) Podmínkami a (b) příslušnými zákony, nařízeními nebo obecně přijímanými pravidly či pokyny v relevantních jurisdikcích (včetně všech zákonů týkajících se exportu dat nebo softwaru do a ze Spojených států nebo jiných relevantních zemí). </p>
<p>5.2 Souhlasíte s tím, že se nebudete účastnit žádné aktivity, která by ovlivňovala nebo narušovala Služby (nebo servery a sítě spojené se Službami).</p>
<p>5.3 Souhlasíte s tím, že Služby z žádného důvodu nebudete reprodukovat, duplikovat, kopírovat ani prodávat, nebudete-li k tomu výslovně oprávněni na základě zvláštní smlouvy se společností Google.</p>
<p>5.4 Souhlasíte s tím, že jste plně odpovědní (a že společnost Google nemá žádnou odpovědnost vůči vám ani žádné třetí straně) za jakékoli porušení svých povinností vyplývajících ze Smluvních podmínek a za následky takového porušení (včetně jakékoli ztráty nebo škody, kterou společnost Google případně utrpí). </p>
<p><strong>6. Ochrana soukromí a osobní údaje</strong></p>
<p>6.1 Informace o postupech v oblasti ochrany osobních údajů společnosti Google naleznete v Zásadách ochrany osobních údajů společnosti Google na adrese http://www.google.cz/privacy.html. Tyto zásady objasňují způsob, jakým společnost Google zachází s vašimi osobními údaji a jak chrání vaše soukromí v případě, že využíváte Služby.</p>
<p>6.2 Souhlasíte s užíváním vašich dat v souladu se zásadami ochrany osobních údajů společnosti Google.</p>
<p><strong>7. Obsah ve Službách</strong></p>
<p>7.1 Berete na vědomí, že za všechny informace (jako jsou datové soubory, písemný text, počítačový software, hudba, zvukové soubory nebo jiné zvuky, fotografie, videa nebo jiné obrázky), k nimž můžete mít přístup v rámci Služeb či jejich používání, je plně odpovědná osoba, od níž tento obsah pochází. Všechny tyto informace se dále v textu označují jako „Obsah“.</p>
<p>7.2 Vezměte na vědomí, že Obsah, který je vám prezentován jako součást Služeb, včetně, mimo jiné, reklam a sponzorovaného Obsahu v rámci Služeb, může být chráněn právy k duševnímu vlastnictví, která vlastní sponzoři nebo inzerenti, kteří tento Obsah poskytli společnosti Google (nebo jiné osoby nebo společnosti jednající jejich jménem). Tento Obsah nesmíte upravovat, pronajímat, poskytovat na leasing, půjčovat, prodávat, šířit nebo z něj vytvářet odvozená díla (ať už z celku nebo jeho části), nebude-li vám to v samostatné smlouvě výslovně povoleno společností Google nebo vlastníky daného Obsahu.</p>
<p>7.3 Společnost Google si vyhrazuje právo (není však povinna) předběžně třídit, kontrolovat, označovat, filtrovat, upravovat, zamítat nebo přesouvat libovolný nebo veškerý Obsah z jakýchkoli Služeb. U některých služeb poskytuje společnost Google nástroje pro filtrování pornografického obsahu. K těmto nástrojům patří nastavení předvoleb funkce SafeSearch (viz http://www.google.cz/help/customize.html#safe). Kromě toho existují komerčně dostupné služby a software umožňující omezení přístupu k materiálu, který můžete považovat za nevhodný.</p>
<p>7.4 Berete na vědomí, že při používání Služeb můžete být vystaveni Obsahu, který pro vás může být urážlivý, nemravný nebo nežádoucí, a že v tomto ohledu Služby používáte na vlastní nebezpečí.</p>
<p>7.5 Souhlasíte s tím, že jste plně odpovědní (a že společnost Google nemá žádnou odpovědnost vůči vám ani žádné třetí straně) za jakýkoli Obsah, který vytvoříte, přenesete nebo zobrazíte při používání Služeb a za následky této své činnosti (včetně jakékoli ztráty nebo škody, kterou tím společnost Google případně utrpí).</p>
<p><strong>8. Vlastnická práva</strong></p>
<p>8.1 Berete na vědomí a souhlasíte s tím, že společnost Google (nebo držitelé licence Google) vlastní veškerá zákonná práva a nároky ke Službám a podíly v nich, včetně jakýchkoli práv k duševnímu vlastnictví, která jsou obsažena ve Službách (ať už jsou tato práva registrována či nikoliv, a bez ohledu na to, v které části světa tato práva případně existují).</p>
<p>8.2 Pokud jste se nedohodli písemně se společností Google jinak, žádné ustanovení Smluvních podmínek vám nedává právo používat žádné obchodní názvy, ochranné známky a značky služeb, loga, doménová jména a jiné odlišující atributy značky společnosti Google.</p>
<p>8.3 Pokud vám bylo samostatnou písemnou smlouvou se společností Google výslovně uděleno právo používat některé z těchto atributů značek, pak souhlasíte s tím, že vaše používání těchto prvků bude v souladu s onou smlouvou, veškerými platnými ustanoveními Smluvních podmínek a pokyny pro používání atributů značky společnosti Google, které mohou být čas od času aktualizovány. Tyto pokyny naleznete na internetové adrese http://www.google.cz/permissions/guidelines.html (nebo na jiné takové adrese URL, kterou může společnost Google k danému účelu čas od času poskytnout).</p>
<p>8.4 Společnost Google bere na vědomí a souhlasí s tím, že na základě těchto Smluvních podmínek od vás (nebo vašich držitelů licence) nezískává žádná práva, nároky a podíly ohledně jakéhokoliv Obsahu, který odešlete, zveřejníte, přenesete nebo zobrazíte v rámci Služeb nebo jejich prostřednictvím, včetně jakýchkoli práv k duševnímu vlastnictví, která se k tomuto Obsahu váží (ať už jsou tato práva registrována či nikoliv, a bez ohledu na to, v které části světa tato práva případně existují). Pokud jste se nedohodli se společností Google písemně jinak, souhlasíte s tím, že jste odpovědní za ochranu a vymáhání těchto práv, a že společnost Google není povinna takto činit vaším jménem.</p>
<p>8.5 Souhlasíte s tím, že nebudete odstraňovat, skrývat či pozměňovat informace o vlastnických právech (včetně informací o autorských právech a ochranných známkách), které mohou být připojeny ke Službám nebo v nich mohou být obsaženy.</p>
<p>8.6 Pokud vám nebyl společností Google udělen výslovný písemný souhlas, souhlasíte s tím, že při používání Služeb nebudete používat žádnou ochrannou známku, značku služby, obchodní název nebo logo jakékoli společnosti nebo organizace způsobem, který by mohl nebo měl způsobit nejistotu ohledně vlastníka nebo oprávněného uživatele těchto známek, značek, názvů nebo log.</p>
<p><strong>9. Licence poskytnutá společností Google</strong></p>
<p>9.1 Společnost Google vám uděluje osobní, celosvětově platnou, bezplatnou, nepřevoditelnou a nevýhradní licenci pro používání softwaru (dále v textu označovaný jako „Software“), který společnost Google poskytuje jako součást Služeb poskytovaných vám společností Google. Výhradním účelem této licence je umožnit vám používat Služby a využívat jejich přínosy způsobem povoleným ve Smluvních podmínkách.</p>
<p>9.2 S ohledem na ustanovení odstavce 1.2 nesmíte (a nesmíte ani dovolit komukoli jinému) kopírovat, upravovat, vytvářet odvozená díla, provádět zpětnou analýzu, dekompilovat ani se jinak pokoušet extrahovat zdrojový kód ze Softwaru nebo jeho části, není-li to výslovně povoleno nebo vyžadováno zákonem, nebo nebylo-li vám to písemně výslovně povoleno společností Google.</p>
<p>9.3 S ohledem na ustanovení odstavce 1.2 nesmíte převádět svá práva (ani poskytovat další licence) na použití Softwaru, ani zatěžovat Software zástavním právem nebo jiným způsobem převádět jakoukoli část svých práv používat Software, pokud vám společnost Google neudělila k tomu výslovný písemný souhlas.</p>
<p><strong>10. Vámi poskytnutá licence k Obsahu</strong></p>
<p>10.1 K Obsahu, který odešlete, zveřejníte nebo zobrazíte v rámci Služeb nebo jejich prostřednictvím si ponecháváte autorská práva a jakákoli jiná práva, která ohledně tohoto Obsahu vlastníte.</p>
<p><strong>11. Aktualizace softwaru</strong></p>
<p>11.1 Software, který používáte, může čas od času od společnosti Google automaticky stahovat a instalovat aktualizace. Tyto aktualizace jsou určeny ke zlepšení, rozšíření a dalšímu rozvoji Služeb a můžou mít podobu oprav chyb, rozšířených funkcí, nových softwarových modulů a zcela nových verzí. Souhlasíte s tím, že jako součást svého používání Služeb budete přijímat tyto aktualizace (a dovolíte společnosti Google vám je dodat).</p>
<p><strong>12. Ukončení vašeho vztahu se společností Google</strong></p>
<p>12.1 Platnost těchto Smluvních podmínek potrvá až do ukončení z vaší strany nebo ze strany společnosti Google, jak je popsáno níže. </p>
<p>12.2 Společnost Google smí kdykoli ukončit svůj právní vztah s vámi, pokud:</p>
<p>(A) jste porušili kterékoli ustanovení Smluvních podmínek (nebo jste jednali způsobem, který jasně vykazoval úmysl tak učinit, nebo jste nebyli schopni dodržet ustanovení Smluvních podmínek); nebo</p>
<p>(B) společnost Google byla ze zákona povinna tak učinit (například, pokud ustanovení Služeb je nebo se pro vás stane nezákonným); nebo</p>
<p>(C) partner, se kterým vám společnost Google nabízela Služby, ukončil svůj vztah se společností Google nebo vám přestal nabízet Služby; nebo</p>
<p>(D) společnost Google přechází k dalšímu neposkytování Služeb uživatelům v zemi, ve které sídlíte nebo z níž používáte Službu; nebo</p>
<p>(E) poskytování Služeb společností Google vám již není, z pohledu společnosti Google, obchodně realizovatelné.</p>
<p>12.3 Žádné ustanovení v tomto odstavci neovlivňuje práva společnosti Google, pokud jde o poskytování Služeb, uvedená v odstavci 4 Smluvních podmínek.</p>
<p>12.4 Ukončením těchto Smluvních podmínek nebudou ovlivněna žádná zákonná práva, povinnosti a závazky, která jste vy a společnost Google využívali, plnili (nebo která jste získali v průběhu času, když byly Smluvní podmínky v platnosti), nebo která výslovně mají zůstat v platnosti, a na tato práva, povinnosti a závazky se bude nadále a bez časového omezení vztahovat ustanovení odstavce 19.7.</p>
<p><strong>13. Vyloučení záruk</strong></p>
<p>13.1 Služby jsou poskytovány „tak jak jsou“ a společnost Google, její dceřiné společnosti a přidružené subjekty a její držitelé licence vám s ohledem na ně neposkytují žádnou záruku.</p>
<p>13.2 Společnost Google, její dceřiné společnosti a přidružené subjekty a její držitelé licence zejména neprohlašují a nezaručují vám, že:</p>
<p>(A) používání Služeb bude splňovat vaše požadavky,</p>
<p>(B) používání Služeb bude nepřerušené, včasné a bezpečné nebo bezchybné,</p>
<p>(C) všechny informace, které získáte v důsledku používání Služeb, budou přesné a spolehlivé, a</p>
<p>(D) že chyby fungování nebo funkčnosti jakéhokoli Softwaru, který je vám poskytován v rámci Služeb, budou opraveny.</p>
<p>13.3 Pro Služby neplatí žádné podmínky, záruky nebo jiné okolnosti (včetně jakýchkoli předpokládaných podmínek, pokud jde o uspokojivou kvalitu, vhodnost pro daný účel nebo soulad s vaším popisem), mimo rozsah, v jakém jsou výslovně stanoveny ve Smluvních podmínkách.</p>
<p>13.4 Žádné ustanovení těchto Smluvních podmínek neovlivní zákonná práva, na která máte vždy nárok z titulu spotřebitele, a která nemůžete smluvně změnit nebo se jich vzdát.</p>
<p><strong>14. Omezení odpovědnosti</strong></p>
<p>14.1 Žádné ustanovení těchto Smluvních podmínek nevylučuje ani neomezuje odpovědnost společnosti Google za škody, kterou nelze podle zákona vyloučit nebo omezit.</p>
<p>14.2 S přihlédnutím k obecnému ustanovení uvedenému v odstavci 14.1 výše společnost Google, její dceřiné společnosti a přidružené subjekty a její držitelé licence nebudou vůči vám odpovědní za:</p>
<p>(A) jakékoli nepřímé nebo následné škody, které vám případně vzniknou. Ty zahrnují jakýkoli (přímo či nepřímo) ušlý zisk, jakoukoliv ztrátu dobré pověsti nebo dobrého obchodního jména, nebo jakoukoliv ztrátu dat, která vás případně postihla;</p>
<p>(B) jakoukoli ztrátu nebo škodu, která vám případně může vzniknout v důsledku:</p>
<p>(i) jakéhokoli spolehnutí se na úplnost, přesnost nebo existenci jakékoli inzerce nebo výsledkem jakéhokoli vztahu nebo transakce mezi vámi a inzerentem nebo sponzorem, jehož inzerce se zobrazuje ve Službách;</p>
<p>(ii) jakýchkoli změn, které může společnost Google ve Službách učinit, nebo jakéhokoli trvalého či dočasného zastavení poskytování Služeb (nebo kterýchkoli funkcí v rámci Služeb);</p>
<p>(iii) smazání, poškození či neuložení libovolného Obsahu a jiných sdělení, která jsou uchovávána nebo přenášena prostřednictvím Služeb nebo při jejich využívání;</p>
<p>(iv) vašeho selhání při poskytování přesných údajů o účtu společnosti Google;</p>
<p>(v) vašeho opomenutí uchovat své heslo nebo podrobnosti o účtu bezpečné a důvěrné;</p>
<p>14.3 Omezení odpovědnosti společnosti Google vůči vám, popsané v odstavci 14.2 výše platí, ať už byla společnost Google upozorněna na možnost vzniku takových škod nebo si jí mohla být vědoma, či nikoliv.</p>
<p><strong>15. Zásady týkající se autorských práv a ochranných známek</strong></p>
<p>15.1 Jednou ze zásad společnosti Google je reagovat na oznámení údajného porušení autorských práv podle příslušného mezinárodního práva k duševnímu vlastnictví (včetně zákona Digital Millennium Copyright Act ve Spojených státech) a rušit účty uživatelů, kteří tyto zákony opakovaně porušují. Podrobnosti o zásadách společnosti Google naleznete na adrese http://www.google.cz/dmca.html.</p>
<p>15.2 Společnost Google při své reklamní činnosti využívá postup pro řešení stížností týkajících se ochranných známek. Podrobnosti o tomto postupu naleznete na adrese http://www.google.cz/tm_complaint.html.</p>
<p><strong>16. Reklamy</strong></p>
<p>16.1 Některé Služby jsou podporovány prostřednictvím výnosů z reklamy, a proto mohou zobrazovat reklamy a nabídky. Tyto reklamy mohou být cíleny na informační obsah uložený v rámci Služeb, na dotazy provedené prostřednictvím Služeb nebo na jiné informace.</p>
<p>16.2 Povaha, forma a rozsah reklam od Google u Služeb se mohou změnit bez předchozího oznámení.</p>
<p>16.3 S ohledem na udělení přístupu ke Službám a vaše používání Služeb ze strany společnosti Google souhlasíte s tím, že společnost Google může tyto reklamy do Služeb umístit.</p>
<p><strong>17. Další obsah</strong></p>
<p>17.1 Služby mohou obsahovat hypertextové odkazy na jiné webové stránky nebo obsah či zdroje. Společnost Google nemusí mít kontrolu nad jakýmikoli webovými stránkami nebo zdroji, které jsou poskytovány společnostmi nebo osobami jinými než je společnost Google.</p>
<p>17.2 Berete na vědomí a souhlasíte s tím, že společnost Google neodpovídá za dostupnost jakýchkoli těchto externích stránek a zdrojů, a že neschvaluje ani neodpovídá za žádnou reklamu, produkty či jiný materiál dostupný prostřednictvím těchto webových stránek a zdrojů.</p>
<p>17.3 Berete na vědomí a souhlasíte s tím, že společnost Google neodpovídá za žádné ztráty nebo škody, které můžete případně utrpět v důsledku dostupnosti těchto externích stránek nebo zdrojů, nebo v důsledku toho, že jste se spoléhali na úplnost, přesnost nebo existenci jakékoli reklamy, produktů nebo jiných materiálů umístěných na těchto webových stránkách nebo zdrojích nebo dostupných jejich prostřednictvím.</p>
<p><strong>18. Změny Smluvních podmínek</strong></p>
<p>18.1 Společnost Google může Univerzální smluvní podmínky nebo Další smluvní podmínky čas od času změnit. Po provedení těchto změn společnost Google zveřejní nové znění Univerzálních smluvních podmínek na adrese http://www.google.com/accounts/TOS?hl=cs a případné nové Další smluvní podmínky vám budou zpřístupněny v rámci dotčených Služeb nebo jejich prostřednictvím.</p>
<p>18.2 Berete na vědomí a souhlasíte s tím, že pokud budete používat Služby po datu, k němuž se Univerzální smluvní podmínky nebo Další smluvní podmínky změnily, společnost Google bude považovat vaše další užívání za přijetí aktualizovaných Univerzálních smluvních podmínek nebo Dalších smluvních podmínek.</p>
<p><strong>19. Obecné právní podmínky</strong></p>
<p>19.1 Při používání Služeb můžete (v souvislosti s vaším používáním Služeb nebo jejich prostřednictvím) občas použít službu, stáhnout software nebo nakoupit zboží, které poskytuje jiná osoba nebo společnost. Vaše používání těchto jiných služeb, softwaru nebo zboží může být předmětem samostatných smluvních podmínek mezi vámi a společností nebo osobou, které se to týká. V takovém případě Smluvní podmínky neovlivňují váš právní vztah s těmito jinými společnostmi nebo osobami.</p>
<p>19.2 Smluvní podmínky představují úplné právní ujednání mezi vámi a společností Google a řídí vaše používání Služeb (avšak mimo jakýchkoli služeb, které vám společnost Google může poskytovat na základě samostatné písemné smlouvy) a zcela nahrazují jakákoli předchozí ujednání mezi vámi a společností Google týkající se Služeb.</p>
<p>19.3 Souhlasíte s tím, že společnost Google je oprávněna poskytovat vám oznámení, včetně oznámení týkajících se změn Smluvních podmínek emailem, běžnou poštou nebo zveřejněním na stránkách Služeb.</p>
<p>19.4 Souhlasíte s tím, že pokud společnost Google neuplatní nebo nebude vymáhat nějaký právní nárok nebo nápravné opatření obsažené ve Smluvních podmínkách (nebo které může společnost Google využívat na základě platného práva), nelze to považovat za formální vzdání se těchto práv ze strany společnosti Google, a tato práva nebo nápravná opatření budou společnosti Google nadále k dispozici.</p>
<p>19.5 Pokud jakýkoli soudní dvůr s rozhodovací pravomocí v dané záležitosti rozhodne, že jakékoli ustanovení těchto Smluvních podmínek je neplatné, pak toto ustanovení bude ze Smluvních podmínek vyňato, aniž by tím byla ovlivněna zbývající ustanovení Smluvních podmínek. Zbývající ustanovení Smluvních podmínek zůstávají nadále platná a vymahatelná.</p>
<p>19.6 Berete na vědomí a souhlasíte s tím, že každý člen skupiny společností, jehož mateřskou společností je společnost Google, bude oprávněnou třetí stranou dle Smluvních podmínek, a že tyto další společnosti budou oprávněny přímo vymáhat a dovolávat se jakýchkoliv ustanovení Smluvních podmínek, z kterých mohou mít prospěch (nebo jim poskytují práva). Kromě výše uvedeného nesmí být oprávněnou třetí stranou ohledně těchto Smluvních podmínek žádná jiná osoba ani společnost.</p>
<p>19.7 Smluvní podmínky a váš vztah se společností Google na základě těchto Smluvních podmínek se řídí zákony Anglie. Vy i společnost Google souhlasíte s tím, že se podrobíte výlučné pravomoci soudů Anglie za účelem vyřešení jakýchkoli právních záležitostí vyplývajících z těchto Smluvních podmínek. Bez ohledu na výše uvedené souhlasíte s tím, že společnost Google bude mít nadále právo v jakékoli jurisdikci uplatňovat přikazující nápravná opatření (nebo obdobný typ neodkladného právního opravného prostředku).</p>
<p>4. prosince 2008</p>
<h3> </h3>
<br />
</body>
</html>
