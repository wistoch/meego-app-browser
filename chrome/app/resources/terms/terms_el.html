<!DOCTYPE HTML PUBLIC "-//W3C//DTD HTML 4.01 Transitional//EN"
"http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link rel="icon" type="image/ico" href="/tools/dlpage/res/chrome/images/chrome-16.png"><title>Google Chrome Terms of Service</title>
<style>
body { font-family:Arial; font-size:13px; }
</style>
</head>

<body>
<h3>Όροι παροχής υπηρεσιών του Google Chrome</h3>
<p>Οι παρόντες Όροι Υπηρεσιών ισχύουν για την έκδοση εκτελέσιμου κώδικα του Google Chrome. Ο πηγαίος κώδικας του Google Chrome διατίθεται δωρεάν μέσω άδειας χρήσης λογισμικού ανοιχτού κώδικα στη διεύθυνση <a href="http://code.google.com/chromium/terms.html">http://code.google.com/chromium/terms.html</a>.&nbsp; </p>
<p><b>1. Η σχέση σας με την Google</b></p>
<p>1.1 Η εκ μέρους σας χρήση προϊόντων, λογισμικού, υπηρεσιών και ιστότοπων (το σύνολο των οποίων στο παρόν έγγραφο θα αναφέρεται στο εξής ως &laquo;Υπηρεσίες&raquo; και στις οποίες δεν περιλαμβάνονται τυχόν υπηρεσίες που σας παρέχονται από την Google υπό τους όρους διαφορετικού έγγραφου συμφωνητικού) της Google υπόκειται σε όρους και προϋποθέσεις που διέπουν τη νομικά δεσμευτική συμφωνία ανάμεσα σε εσάς και την Google. Ως &laquo;Google&raquo; νοείται η εταιρεία Google Inc., τα κεντρικά γραφεία της οποίας έχουν έδρα επί της οδού Amphitheatre Parkway 1600, Mountain View, CA 94043, Ηνωμένες Πολιτείες. Στο παρόν έγγραφο αναλύεται η δομή του παρόντος συμφωνητικού και διατυπώνονται ορισμένοι από τους όρους του εν λόγω συμφωνητικού.</p>
<p>1.2 Εκτός εάν έχει συμφωνηθεί διαφορετικά γραπτώς με την Google, η συμφωνία σας με την Google περιλαμβάνει, σε κάθε περίπτωση, τουλάχιστον τους όρους και τις προϋποθέσεις που καθορίζονται στο παρόν. Οι όροι και οι προϋποθέσεις αναφέρονται στο εξής ως &laquo;Γενικοί όροι&raquo;.&nbsp; Οι άδειες χρήσης λογισμικού ανοιχτού κώδικα για τον πηγαίο κώδικα του Google Chrome καθιστούν ξεχωριστά έγγραφα συμφωνητικά.&nbsp; Μόνο εάν οι άδειες χρήσης λογισμικού ανοιχτού κώδικα υπερισχύουν ρητώς των παρόντων Γενικών Όρων, οι άδειες χρήσης λογισμικού ανοιχτού κώδικα θα διέπουν τη συμφωνία σας με την Google όσον αφορά τη χρήση του Google Chrome ή συγκεκριμένων επιμέρους στοιχείων που περιλαμβάνονται στο Google Chrome.</p>
<p>1.3 Εκτός των Γενικών όρων, στο συμφωνητικό σας με την Google περιλαμβάνονται επίσης οι όροι των όποιων σημειώσεων νομικού περιεχομένου αφορούν στην Υπηρεσία. Όλοι οι εν λόγω όροι αναφέρονται στο εξής ως &laquo;Πρόσθετοι όροι&raquo;. Σε περιπτώσεις κατά τις οποίες Πρόσθετοι όροι διέπουν τη χρήση μιας Υπηρεσίας, μπορείτε να προβείτε στην ανάγνωσή τους είτε εντός της Υπηρεσίας είτε μέσω της χρήσης της Υπηρεσίας.</p>
<p>1.4 Οι Γενικοί και οι Πρόσθετοι όροι στο σύνολό τους αποτελούν νομικά δεσμευτική συμφωνία μεταξύ εσάς και της Google και αφορούν στην εκ μέρους σας χρήση της Υπηρεσίας. Η προσεκτική ανάγνωσή τους θεωρείται απαραίτητη. Η παρούσα νομικά δεσμευτική συμφωνία, στο σύνολό της, αναφέρεται στο εξής ως &laquo;Όροι&raquo;.</p>
<p>1.5 Σε περίπτωση ασυνέπειας μεταξύ των διατάξεων των Πρόσθετων όρων και των Γενικών όρων, κατισχύουν οι Πρόσθετοι όροι που αφορούν στην Υπηρεσία.</p>
<p><b>2. Αποδοχή των όρων</b></p>
<p>2.1 Απαραίτητη προϋπόθεση για τη χρήση των Υπηρεσιών είναι η πρότερη αποδοχή των Όρων. Η χρήση των Υπηρεσιών δεν είναι δυνατή χωρίς την αποδοχή των Όρων.</p>
<p>2.2 Η αποδοχή των Όρων πραγματοποιείται:</p>
<p>(Α) με κλικ για αποδοχή ή συμφωνία με τους Όρους, όπου αυτή η επιλογή παρέχεται από την Google στον περιβάλλον χρήστη και αφορά στην εκάστοτε Υπηρεσία, ή</p>
<p>(B) με την καθαυτού χρήση των Υπηρεσιών. Σε αυτήν την περίπτωση, αποδέχεστε και συμφωνείτε ότι η Google εκλαμβάνει εφεξής την εκ μέρους σας χρήση των Υπηρεσιών ως αποδοχή των Όρων.</p>
<p>2.3 Δεν έχετε το δικαίωμα χρήσης των Υπηρεσιών και αποδοχής των Όρων εάν (α) δεν έχετε συμπληρώσει την προβλεπόμενη από τον νόμο ηλικία για τη σύναψη δεσμευτικής σύμβασης με την Google, ή (β) έχει απαγορευτεί σε εσάς να χρησιμοποιείτε τις Υπηρεσίες βάσει της νομοθεσίας των Ηνωμένων Πολιτειών ή άλλων χωρών συμπεριλαμβανομένης της χώρας κατοικίας σας ή της χώρας από την οποία πραγματοποιείτε χρήση των Υπηρεσιών.</p>
<p>2.4 Πριν συνεχίσετε, πρέπει να εκτυπώσετε ή να διατηρήσετε αντίγραφο των Γενικών όρων για τα αρχεία σας.</p>
<p><b>3. Η γλώσσα των Όρων</b></p>
<p>3.1 Όπου η Google σάς παρέχει μετάφραση των Όρων από την αγγλική γλώσσα, σε αυτήν την περίπτωση συμφωνείτε ότι η μετάφραση σάς παρέχεται μόνο για λόγους εξυπηρέτησης και ότι η δική σας σχέση με την Google διέπεται από τους Όρους στην αγγλική γλώσσα.</p>
<p>3.2 Σε περίπτωση τυχόν ασυνέπειας μεταξύ του περιεχομένου στο κείμενο των Όρων στην αγγλική γλώσσα και του κειμένου της μετάφρασης, κατισχύει το κείμενο στην αγγλική γλώσσα.</p>
<p><b>4. Παροχή των Υπηρεσιών από την Google</b></p>
<p>4.1 Η Google διαθέτει θυγατρικές και συγγενείς εταιρείες σε όλο τον κόσμο (&laquo;Θυγατρικές και Συγγενείς εταιρείες&raquo;). Σε ορισμένες περιπτώσεις οι Υπηρεσίες παρέχονται σε εσάς από τις εν λόγω εταιρείες εκ μέρους της Google. Αποδέχεστε και συμφωνείτε ότι οι Θυγατρικές και Συγγενείς εταιρείες διαθέτουν το δικαίωμα παροχής των Υπηρεσιών σε εσάς.</p>
<p>4.2 Η Google υιοθετεί την πρακτική της συνεχούς καινοτομίας προκειμένου να παρέχει στους χρήστες της τη βέλτιστη δυνατή εμπειρία. Αποδέχεστε και συμφωνείτε ότι η μορφή και η φύση των Υπηρεσιών, οι οποίες σας παρέχονται από την Google, ενδέχεται να αλλάζουν περιοδικά χωρίς πρότερη ειδοποίηση.</p>
<p>4.3 Αποδέχεστε και συμφωνείτε ότι, στο πλαίσιο της συνεχούς καινοτομίας, η Google έχει το δικαίωμα, κατά τη διακριτική ευχέρειά της, να τερματίσει (προσωρινά ή μόνιμα) την παροχή των Υπηρεσιών (ή άλλων δυνατοτήτων που παρέχονται από τις Υπηρεσίες) που προσφέρει σε εσάς ή σε χρήστες γενικά χωρίς πρότερη ειδοποίηση. Έχετε το δικαίωμα να διακόψετε τη χρήση των Υπηρεσιών ανά πάσα στιγμή. Δεν τίθεται ζήτημα ειδικής γνωστοποίησης της Google για τη διακοπή χρήσης των Υπηρεσιών.</p>
<p>4.4 Αποδέχεστε και συμφωνείτε ότι, σε περίπτωση άρσης της πρόσβασης στον λογαριασμό σας από την Google, ενδεχομένως να σάς απαγορευτεί η πρόσβαση στις Υπηρεσίες, τα στοιχεία του λογαριασμού σας, τα όποια αρχεία ή άλλο περιεχόμενο περιλαμβάνεται σε αυτόν.</p>
<p>4.5 Αποδέχεστε και συμφωνείτε ότι, παρά το γεγονός ότι η Google δεν ορίζει επί του παρόντος ένα σταθερό ανώτατο όριο για τον αριθμό των μεταβιβάσεων που έχετε δικαίωμα να αποστείλετε ή να λάβετε μέσω των Υπηρεσιών ή το μέγεθος του αποθηκευτικού χώρου που χρησιμοποιείται για την παροχή της όποιας Υπηρεσίας, ο καθορισμός σταθερών ανώτατων ορίων μπορεί να πραγματοποιηθεί ανά πάσα στιγμή κατά τη διακριτική ευχέρεια της Google.</p>
<p><b>5. Η εκ μέρους σας χρήση των Υπηρεσιών</b></p>
<p>5.1 Προκειμένου να σας εκχωρηθεί πρόσβαση σε ορισμένες Υπηρεσίες, μπορεί να σάς ζητηθεί να παράσχετε προσωπικές πληροφορίες (όπως στοιχεία ταυτότητας ή επικοινωνίας) κατά τη διαδικασία εγγραφής στην Υπηρεσία ή στο πλαίσιο της συνεχιζόμενης χρήσης σας των Υπηρεσιών. Συμφωνείτε ότι τα όποια στοιχεία καταχώρισης που παρέχετε στην Google είναι πάντοτε ακριβή, ορθά και ενημερωμένα.</p>
<p>5.2 Συμφωνείτε ότι η χρήση των Υπηρεσιών πραγματοποιείται αποκλειστικά για τους σκοπούς που επιτρέπονται από (α) τους Όρους και (β) την ισχύουσα νομοθεσία, κανονισμό ή γενικά παραδεδεγμένες πρακτικές ή οδηγίες στις αντίστοιχες περιοχές δικαιοδοσίας (συμπεριλαμβανομένων των νόμων που αφορούν στην εξαγωγή των δεδομένων ή του λογισμικού προς και από τις Ηνωμένες Πολιτείες ή άλλες χώρες).</p>
<p>5.3 Συμφωνείτε να μην προσπελάσετε (ή να επιχειρήσετε να προσπελάσετε) κάθε Υπηρεσία με οποιοδήποτε άλλο μέσο εκτός της διεπαφης που παρέχεται από την Google, με εξαίρεση την πιθανή ύπαρξη ειδικού συμφωνητικού με την Google το οποίο σας επιτρέπει μια τέτοια ενέργεια.</p>
<p>5.4 Συμφωνείτε ότι δεν θα εμπλακείτε σε οποιαδήποτε δραστηριότητα που κωλύει ή διακόπτει την παροχή των Υπηρεσιών (ή την ομαλή λειτουργία των διακομιστών ή των δικτύων που συνδέονται με τις Υπηρεσίες).</p>
<p>5.5 Συμφωνείτε να μην προβαίνετε σε αναπαραγωγή, δημιουργία αντιτύπων, αντιγραφή, πώληση, εμπόριο ή μεταπώληση των Υπηρεσιών για κανένα σκοπό, εκτός εάν διαθέτετε ειδική άδεια για τέτοιου είδους πρακτικές βάσει ειδικού συμφωνητικού με την Google.</p>
<p>5.6 Συμφωνείτε ότι είστε αποκλειστικά υπεύθυνοι (και ότι η Google δεν φέρει καμία ευθύνη έναντι σε εσάς ή κάποιο τρίτο μέρος) για την όποια αθέτηση των υποχρεώσεών σας βάσει των Όρων, καθώς και για τις συνέπειες που απορρέουν από μια τέτοια αθέτηση (συμπεριλαμβανομένης της όποιας απώλειας ή ζημίας την οποία ενδέχεται να υποστεί η Google).</p>
<p><b>6. Η ασφάλεια των κωδικών πρόσβασης και του λογαριασμού σας</b></p>
<p>6.1 Συμφωνείτε και αποδέχεστε ότι είστε υπεύθυνοι για την προστασία του απορρήτου των κωδικών πρόσβασης που σχετίζονται με τον λογαριασμό που χρησιμοποιείτε για την πρόσβαση στις Υπηρεσίες.</p>
<p>6.2 Παρομοίως, συμφωνείτε ότι είστε αποκλειστικά υπεύθυνοι έναντι της Google για οποιεσδήποτε δραστηριότητες σημειώνονται στον λογαριασμό σας.</p>
<p>6.3 Εάν υποπέσει στην αντίληψή σας τυχόν μη εξουσιοδοτημένη χρήση του κωδικού πρόσβασης ή του λογαριασμού σας, συμφωνείτε να γνωστοποιήσετε το γεγονός στην Google το ταχύτερο δυνατό στη διεύθυνση <a href="http://www.google.com/support/accounts/bin/answer.py?answer=48601">http://www.google.gr/support/accounts/bin/answer.py?answer=48601</a>.</p>
<p><b>7. Απόρρητο και προσωπικά δεδομένα</b></p>
<p>7.1 Για πληροφορίες που αφορούν στην πολιτική προστασίας δεδομένων που υιοθετεί η Google, ανατρέξτε στην πολιτική απορρήτου της Google που διατίθεται στη διεύθυνση <a href="http://www.google.co.uk/privacy.html">http://www.google.gr/privacy.html</a>. Στην πολιτική αυτή περιγράφεται ο τρόπος με τον οποίο η Google επεξεργάζεται τα προσωπικά σας δεδομένα και προστατεύει το ιδιωτικό σας απόρρητο κατά τη χρήση των Υπηρεσιών.</p>
<p>7.2 Συμφωνείτε ότι κατά τη χρήση των δεδομένων θα συμμορφώνεστε με τις πολιτικές ιδιωτικού απορρήτου της Google.</p>
<p><b>8. Το περιεχόμενο εντός των Υπηρεσιών</b></p>
<p>8.1 Αποδέχεστε ότι η πρόσβαση σε όλες τις πληροφορίες (όπως αρχεία δεδομένων, γραπτά κείμενα, λογισμικό υπολογιστών, μουσική, αρχεία ήχου ή άλλες μορφές ήχου, φωτογραφίες, βίντεο ή άλλες εικόνες) που σας παρέχεται από την Υπηρεσία (ή από την εκ μέρους σας χρήση της Υπηρεσίας) αποτελεί αποκλειστική ευθύνη του ατόμου που δημιούργησε το εν λόγω περιεχόμενο. Όλες οι συναφείς πληροφορίες αναφέρονται στο εξής ως &laquo;Περιεχόμενο&raquo;.</p>
<p>8.2 Οφείλετε να γνωρίζετε ότι το Περιεχόμενο που προβάλλεται στο πλαίσιο των Υπηρεσιών, συμπεριλαμβανομένων, ενδεικτικά, των διαφημίσεων που περιλαμβάνονται στις Υπηρεσίες και στο Περιεχόμενο των χορηγών εντός των Υπηρεσιών, είναι δυνατό να προστατεύεται από τα δικαιώματα πνευματικής ιδιοκτησίας που ανήκουν στους χορηγούς ή διαφημιστές οι οποίοι παρέχουν το εν λόγω Περιεχόμενο στην Google (είτε από άλλα άτομα ή εταιρείες εκ μέρους αυτών). Δεν έχετε το δικαίωμα να προβείτε σε τροποποίηση, ενοικίαση, εκμίσθωση, δανεισμό, πώληση ή δημιουργία παράγωγων έργων που βασίζονται σε αυτό το Περιεχόμενο (ολόκληρο ή εν μέρει), εκτός εάν διαθέτετε ειδική εξουσιοδότηση από την Google ή τους κατόχους του εν λόγω Περιεχομένου που σας επιτρέπει τέτοιου είδους πρακτικές βάσει ειδικού συμφωνητικού.</p>
<p>8.3 Η Google διατηρεί το δικαίωμα (αλλά δεν έχει καμία υποχρέωση) να προβαίνει σε προκαταρκτικό έλεγχο, αναθεώρηση, επισήμανση, φιλτράρισμα, τροποποίηση, απόρριψη ή κατάργηση μέρους ή συνόλου του Περιεχομένου από οποιαδήποτε Υπηρεσία. Για ορισμένες εκ των Υπηρεσιών, η Google μπορεί να παρέχει εργαλεία για το φιλτράρισμα σεξουαλικού περιεχομένου. Στα εν λόγω εργαλεία περιλαμβάνονται οι ρυθμίσεις προτιμήσεων SafeSearch (ανατρέξτε στη διεύθυνση <a href="http://www.google.co.uk/help/customize.html#safe">http://www.google.gr/help/customize.html#safe</a>). Επιπλέον, στο εμπόριο κυκλοφορούν υπηρεσίες και προγράμματα λογισμικού για τον περιορισμό της πρόσβασης σε υλικό που θεωρείται ανάρμοστο.</p>
<p>8.4 Αποδέχεστε ότι με τη χρήση των Υπηρεσιών, ενδέχεται να εκτεθείτε σε Περιεχόμενο που ενδεχομένως θεωρήσετε προσβλητικό, άσεμνο ή ανάρμοστο και ότι, σε αυτήν την περίπτωση, χρησιμοποιείτε τις Υπηρεσίες με δική σας ευθύνη.</p>
<p>8.5 Συμφωνείτε ότι ευθύνεστε αποκλειστικά (και ότι η Google δεν φέρει καμία ευθύνη έναντι σε εσάς ή κάποιο τρίτο μέρος) για το Περιεχόμενο που δημιουργείτε, μεταβιβάζετε ή προβάλετε κατά τη χρήση της Υπηρεσίας καθώς και για τις συνέπειες των πράξεών σας (συμπεριλαμβανομένης της όποιας απώλειας ή ζημίας την οποία ενδέχεται να υποστεί η Google) ως αποτέλεσμα τέτοιων πρακτικών.</p>
<p><b>9. Δικαιώματα αποκλειστικής εκμετάλλευσης</b></p>
<p>9.1 Αποδέχεστε και συμφωνείτε ότι η Google (ή οι δικαιοπάροχοι αυτής) διατηρούν κάθε δικαίωμα, τίτλο κυριότητας και έννομο συμφέρον επί των Υπηρεσιών, συμπεριλαμβανομένων τυχόν δικαιωμάτων πνευματικής ιδιοκτησίας που υφίστανται στις Υπηρεσίες (είτε πρόκειται για κατοχυρωμένα δικαιώματα είτε όχι, και ανεξάρτητα από το σημείο του πλανήτη στο οποίο μπορεί να ισχύουν τα εν λόγω δικαιώματα). Αποδέχεστε επίσης ότι οι Υπηρεσίες ενδέχεται να περιέχουν πληροφορίες, τις οποίες η Google χαρακτηρίζει ως απόρρητες, και ότι εσείς δεν θα αποκαλύπτετε τέτοιου είδους πληροφορίες χωρίς την πρότερη έγγραφη συναίνεση της Google.</p>
<p>9.2 Καμία διάταξη των Όρων δεν σας παρέχει το δικαίωμα χρήσης εμπορικού ονόματος, εμπορικού σήματος, σήματος υπηρεσιών, λογότυπου, ονόματος τομέων και άλλων διακριτικών χαρακτηριστικών εμπορικής επωνυμίας της Google, με εξαίρεση την ύπαρξη σχετικού έγγραφου συμφωνητικού με την Google που να νομιμοποιεί τέτοιου είδους χρήση.</p>
<p>9.3 Εάν σας εκχωρήθηκε ρητό δικαίωμα για τη χρήση των εν λόγω δυνατοτήτων επωνυμίας σε ξεχωριστό έγγραφο συμφωνητικό με την Google, σε αυτήν την περίπτωση συμφωνείτε ότι η εκ μέρους σας χρήση αυτών των δυνατοτήτων συμμορφώνεται με το συμφωνητικό που τις διέπει, τις όποιες ισχύουσες διατάξεις των Όρων, καθώς και τις οδηγίες χρήσης δυνατοτήτων επωνυμίας της Google όπως αυτές ενημερώνονται κατά καιρούς. Οι εν λόγω οδηγίες διατίθενται ηλεκτρονικά στη διεύθυνση <a href="http://www.google.co.uk/permissions/guidelines.html">http://www.google.gr/permissions/guidelines.html</a> (ή άλλη διεύθυνση URL την οποία κατά καιρούς ενδέχεται να παρέχει η Google για το σκοπό αυτό).</p>
<p>9.4 Με εξαίρεση τους περιορισμούς που διατυπώνονται στην άδεια χρήσης στην Ενότητα 11, η Google αποδέχεται και συμφωνεί ότι δεν εξασφαλίζει κανένα δικαίωμα, τίτλο κυριότητας και έννομο συμφέρον επί του Περιεχομένου που υποβάλλετε, αποστέλλετε, μεταβιβάζετε ή προβάλλετε στις Υπηρεσίες ή μέσω αυτών, βάσει των Όρων του παρόντος, συμπεριλαμβανομένων των όποιων δικαιωμάτων πνευματικής ιδιοκτησίας που υφίστανται στο Περιεχόμενο (είτε πρόκειται για κατοχυρωμένα δικαιώματα είτε όχι, και ανεξάρτητα από το σημείο του πλανήτη στο οποίο μπορεί να ισχύουν τα εν λόγω δικαιώματα). Συμφωνείτε ότι είστε υπεύθυνοι για την προστασία και την επιβολή των εν λόγω δικαιωμάτων και ότι η Google δεν φέρει καμία ευθύνη για την προστασία και την επιβολή των δικαιωμάτων εκ μέρους σας, εκτός εάν υπάρχει έγγραφο συμφωνητικό με την Google για το αντίθετο.</p>
<p>9.5 Συμφωνείτε ότι δεν θα προβείτε στην κατάργηση, την απόκρυψη ή την τροποποίηση της σημείωσης περί δικαιωμάτων αποκλειστικής εκμετάλλευσης (συμπεριλαμβανομένων των σημειώσεων περί πνευματικής ιδιοκτησίας και εμπορικού σήματος) που πιθανόν συνοδεύουν ή περιλαμβάνονται στις Υπηρεσίες.</p>
<p>9.6 Συμφωνείτε ότι, κατά τη χρήση των Υπηρεσιών δεν θα χρησιμοποιείτε κανένα εμπορικό σήμα, σήμα υπηρεσίας, εμπορικό όνομα, λογότυπο οποιασδήποτε εταιρείας ή οργανισμού με τρόπο που είναι πιθανό ή αποσκοπεί στην πρόκληση σύγχυσης στον κάτοχο ή στον πιστοποιημένο χρήση των εν λόγω σημάτων, ονομάτων ή λογότυπων, με εξαίρεση την ύπαρξη ρητού δικαιώματος σε έγγραφη μορφή που σας παρέχεται από την Google για τέτοιου είδους πρακτικές.</p>
<p><b>10. Άδεια χρήσης από την Google</b></p>
<p>10.1 Η Google σάς παρέχει προσωπική, μη αποκλειστική άδεια παγκόσμιου επιπέδου, άνευ υποχρέωσης καταβολής πνευματικών δικαιωμάτων για τη χρήση του λογισμικού που σας παρέχεται από την Google στο πλαίσιο των Υπηρεσιών που σας προσφέρει (και στο εξής αναφέρεται ως &laquo;Λογισμικό&raquo;). Η εν λόγω άδεια έχει αποκλειστικό σκοπό την παροχή της δυνατότητας για χρήση και απόλαυση των πλεονεκτημάτων των Υπηρεσιών όπως παρέχονται από την Google και με τρόπο που επιτρέπονται από τους Όρους.</p>
<p>10.2 Απαγορεύεται να προβείτε στην αντιγραφή, τροποποίηση, δημιουργία παράγωγου έργου, αποσυμπίληση (reverse engineering), ανακατασκευή πηγαίου κώδικα (decompilation) ή άλλη απόπειρα εξαγωγής του πηγαίου κώδικα του Λογισμικού ή τμήματος αυτού (ή να παραχωρήσετε τέτοιο δικαίωμα σε τρίτον), με εξαίρεση την ύπαρξη ρητής ή νόμιμης άδειας ή ειδικής έγγραφης οδηγίας από την Google για τέτοιου είδους πρακτικές.</p>
<p>10.3 Δεν επιτρέπεται η εκχώρηση των δικαιωμάτων σας στη χρήση του Λογισμικού σε τρίτο (ή η παραχώρηση δευτερεύουσας άδειας χρήσης), η εκχώρηση δικαιώματος για παρακράτηση κυριότητας επί των δικαιωμάτων σας στη χρήση του Λογισμικού ή άλλου είδους μεταβιβάσεις των όποιων δικαιωμάτων σας στη χρήση του Λογισμικού, εκτός εάν σάς παρέχεται ειδική έγγραφη άδεια από την Google.</p>
<p><b>11. Άδεια χρήσης περιεχομένου εκ μέρους σας</b></p>
<p>11.1 Διατηρείτε τα πνευματικά δικαιώματα και τα λοιπά δικαιώματα που ήδη κατέχετε επί του Περιεχομένου που υποβάλλετε, αποστέλλετε ή προβάλλετε στις Υπηρεσίες ή μέσω αυτών.</p>
<p><b>12. Ενημερώσεις λογισμικού</b></p>
<p>12.1 Το Λογισμικό που χρησιμοποιείτε μπορεί, περιοδικά, να προβαίνει αυτόματα σε λήψη και εγκατάσταση των ενημερώσεων από την Google. Αυτές οι ενημερώσεις έχουν σχεδιαστεί προκειμένου να βελτιώνουν, να ενισχύουν και να αναπτύσσουν περαιτέρω τις Υπηρεσίες και έχουν τη μορφή επιδιορθώσεων σφαλμάτων, προηγμένων λειτουργιών, νέων μονάδων λογισμικού και νέων εκδόσεων. Συμφωνείτε να λαμβάνετε αυτές τις ενημερώσεις (και επιτρέπετε στην Google τη διανομή τους σε εσάς) στο πλαίσιο χρήσης των Υπηρεσιών.</p>
<p><b>13. Λήξη της σχέσης σας με την Google</b></p>
<p>13.1 Η ισχύς των Όρων διατηρείται έως τον τερματισμό τους είτε από εσάς είτε από την Google όπως ορίζεται παρακάτω.</p>
<p>13.2 Εάν επιθυμείτε να τερματίσετε τη νομικά δεσμευτική συμφωνία σας με την Google, μπορείτε να το πράξετε (α) με ειδοποίηση προς την Google ανά πάσα στιγμή και (β) με το κλείσιμο των λογαριασμών σας για όλες τις Υπηρεσίες που χρησιμοποιείτε, όπου αυτή η δυνατότητα σάς παρέχεται από την Google. Η γνωστοποίησή σας πρέπει να αποσταλεί εγγράφως στη διεύθυνση της Google που ορίζεται στην αρχή των παρόντων Όρων.</p>
<p>13.3 Η Google διατηρεί το δικαίωμα τερματισμού της νομικά δεσμευτικής συμφωνίας μαζί σας ανά πάσα στιγμή εάν:</p>
<p>(A) έχετε παραβεί την όποια διάταξη των Όρων (ή ενεργήσατε με τρόπο που υποδεικνύει σαφώς την απουσία πρόθεσης ή αδυναμία συμμόρφωσης με τις διατάξεις των Όρων), ή</p>
<p>(B) σας επιβλήθηκε δια νόμου από την Google (παραδείγματος χάριν, σε περιπτώσεις όπου η παροχή της Υπηρεσίας σε εσάς είναι ή καθίσταται παράνομη), ή</p>
<p>(Γ) ο συνεργάτης της Google μαζί με τον οποίο παρέχεται η Υπηρεσία σε εσάς έχει τερματίσει τη σχέση του με την Google ή διέκοψε την προσφορά της Υπηρεσίας σε εσάς, ή</p>
<p>(Δ) η Google παύει την παροχή της Υπηρεσίας σε χρήστες της χώρας διαμονής σας ή στη χώρα από την οποία πραγματοποιείτε τη χρήση της υπηρεσίας, ή</p>
<p>(E) κατά τη γνώμη της Google, η παροχή της Υπηρεσίας της σε εσάς δεν είναι πλέον εμπορικά βιώσιμη.</p>
<p>13.4 Κανένας όρος της παρούσας Ενότητας δεν επηρεάζει το δικαίωμα της Google σχετικά με την παροχή των Υπηρεσιών σύμφωνα με τις διατάξεις της Ενότητας 4 των παρόντων Όρων.</p>
<p>13.5 Όταν παρέλθει η ισχύς των παρόντων Όρων, όλα τα νόμιμα δικαιώματα, υποχρεώσεις και ευθύνες από τα οποία ωφεληθήκατε τόσο εσείς όσο και η Google και τα οποία καθόριζαν την εν λόγω σχέση (ή που προέκυψαν στο διάστημα κατά το οποίο οι Όροι βρίσκονταν σε ισχύ) ή δηλώνεται ότι συνεχίζονται επ&rsquo; αόριστο, δεν επηρεάζονται από την εν λόγω διακοπή και η ισχύς των διατάξεων της παραγράφου 20.7 συνεχίζει να εφαρμόζεται σε αυτά τα δικαιώματα, υποχρεώσεις και ευθύνες επ&rsquo; αόριστο.</p>
<p><b>14. Εξαίρεση εγγυήσεων</b></p>
<p>14.1 Οι Υπηρεσίες παρέχονται "ως έχουν" και η Google, οι Θυγατρικές και οι Συγγενείς εταιρείες της, καθώς και οι δικαιοπάροχοι αυτής δεν παρέχουν καμία εγγύηση όσον αφορά τις εν λόγω υπηρεσίες.</p>
<p>14.2 Συγκεκριμένα, η Google, οι Θυγατρικές και οι Συγγενείς εταιρείες της, καθώς και οι δικαιοπάροχοι αυτής δεν δηλώνουν ή εγγυώνται ότι:</p>
<p>(A) η χρήση των Υπηρεσιών εκ μέρους σας θα ανταποκρίνεται στις απαιτήσεις σας, </p>
<p>(B) η χρήση των Υπηρεσιών θα γίνεται αδιαλείπτως, εγκαίρως, με ασφάλεια ή χωρίς σφάλματα, </p>
<p>(Γ) οι όποιες πληροφορίες που αποκτάται μέσω της χρήσης των Υπηρεσιών θα είναι ακριβείς και αξιόπιστες, και</p>
<p>(Δ) οι ατέλειες στη λειτουργία ή τη λειτουργικότητα οποιουδήποτε λογισμικού που σας παρέχεται στο πλαίσιο των Υπηρεσιών θα επιδιορθώνονται.</p>
<p>14.3 Ουδεμία προϋπόθεση, εγγύηση ή άλλος όρος (συμπεριλαμβανομένων τυχόν σιωπηρών όρων σχετικά με την ικανοποιητική ποιότητα, την καταλληλότητα για συγκεκριμένο σκοπό ή τη συμμόρφωση προς την περιγραφή) δεν ισχύει για τις Υπηρεσίες, εκτός εάν ορίζεται ρητώς στους Όρους.</p>
<p>14.4 Καμία διάταξη των Όρων δεν προσβάλλει τα μονίμως ισχύοντα νόμιμα δικαιώματά σας ως καταναλωτές, τα οποία δεν μεταβάλλονται και εκ των οποίων δεν μπορείτε να παραιτηθείτε μέσω σύμβασης.</p>
<p><b>15. Περιορισμός της ευθύνης</b></p>
<p>15.1 Καμία διάταξη των παρόντων Όρων δεν εξαιρεί ή περιορίζει την ευθύνη της Google για απώλειες που δεν μπορούν να εξαιρεθούν ή να περιοριστούν βάσει της ισχύουσας νομοθεσίας.</p>
<p>15.2 Βάσει του συνόλου των ανωτέρω διατάξεων, παράγραφος 15.1, η Google, οι Θυγατρικές και Συγγενείς εταιρείες της, καθώς και οι δικαιοπάροχοι αυτής, δεν θεωρούνται υπεύθυνοι απέναντί σας για:</p>
<p>(A) τυχόν έμμεσες ή παρεπόμενες ζημίες που ενδέχεται να προκληθούν από εσάς. Σε αυτές περιλαμβάνονται τυχόν διαφυγόντα κέρδη (άμεσα ή έμμεσα), τυχόν απώλεια υπεραξίας ή επιχειρηματικής φήμης ή απώλεια δεδομένων την οποία υφίστασθε,</p>
<p>(B) τυχόν απώλεια ή ζημία που μπορεί να προκληθεί από εσάς ως αποτέλεσμα:</p>
<p>(i) της εκ μέρους σας ένδειξης εμπιστοσύνης στην αρτιότητα, ακρίβεια ή ύπαρξη οποιασδήποτε διαφήμισης ή ως αποτέλεσμα τυχόν σχέσης ή συναλλαγής ανάμεσα σε εσάς και όποιο διαφημιστή ή χορηγό, οι διαφημίσεις του οποίου εμφανίζονται στις Υπηρεσίες,</p>
<p>(ii) οιασδήποτε αλλαγής την οποία μπορεί να επιφέρει η Google στις Υπηρεσίες ή οιασδήποτε μόνιμης ή προσωρινής διακοπής στην παροχή των Υπηρεσιών (ή άλλων δυνατοτήτων που παρέχονται από τις Υπηρεσίες),</p>
<p>(iii) της διαγραφής, αλλοίωσης ή αποτυχημένης αποθήκευσης οιουδήποτε Περιεχομένου και άλλων δεδομένων επικοινωνίας τα οποία διατηρούνται ή μεταδίδονται από ή μέσα από την εκ μέρους σας χρήση των Υπηρεσιών,</p>
<p>(iii) της αδυναμίας σας να παράσχετε στην Google ακριβή στοιχεία λογαριασμού,</p>
<p>(iv) της αδυναμίας σας να προστατεύσετε την ασφάλεια και την εμπιστευτικότητα του κωδικού πρόσβασης ή των στοιχείων του λογαριασμού σας,</p>
<p>15.3 Οι περιορισμοί της ευθύνης της Google απέναντί σας, όπως περιγράφονται στην παράγραφο 15.2 ανωτέρω, ισχύουν ακόμη και αν η Google γνώριζε ή θα έπρεπε να γνωρίζει το ενδεχόμενο δημιουργίας ζημιών τέτοιου είδους.</p>
<p><b>16. Πολιτικές που αφορούν πνευματικά δικαιώματα και εμπορικά σήματα</b></p>
<p>16.1 Αποτελεί πολιτική της Google να ανταποκρίνεται σε γνωστοποιήσεις φερόμενων παραβιάσεων των πνευματικών δικαιωμάτων σε συμμόρφωση προς την ισχύουσα διεθνή νομοθεσία περί πνευματικής ιδιοκτησίας (συμπεριλαμβανομένου του Νόμου για τα δικαιώματα πνευματικής ιδιοκτησίας στην ψηφιακή εποχή που ισχύει στις Ηνωμένες Πολιτείες) και να καταργεί τους λογαριασμούς των κατ&rsquo; επανάληψη παραβατών. Για λεπτομέρειες που αφορούν την πολιτική της Google, ανατρέξτε στη διεύθυνση <a href="http://www.google.co.uk/dmca.html">http://www.google.gr/dmca.html</a>.</p>
<p>16.2 Η Google εφαρμόζει πρακτικές παραπόνων εμπορικού σήματος που σχετίζονται με τη διαφημιστική δραστηριότητα της Google, λεπτομέρειες των οποίων διατίθενται στη διεύθυνση <a href="http://www.google.co.uk/tm_complaint.html">http://www.google.gr/tm_complaint.html</a>.</p>
<p><b>17. Διαφημίσεις</b></p>
<p>17.1 Ορισμένες από τις Υπηρεσίες υποστηρίζονται από έσοδα που προέρχονται από διαφημίσεις και ενδέχεται να περιλαμβάνουν διαφημίσεις και προωθητικό υλικό. Αυτές οι διαφημίσεις μπορεί να στοχεύουν στο περιεχόμενο των πληροφοριών που αποθηκεύονται στις Υπηρεσίες, στις ερωτήσεις που υποβάλλονται μέσω των Υπηρεσιών ή σε άλλες πληροφορίες.</p>
<p>17.2 Ο τρόπος, το είδος και η έκταση της διαφήμισης που πραγματοποιεί η Google μέσω της Υπηρεσίας υπόκεινται σε αλλαγές χωρίς σχετική ενημέρωσή σας.</p>
<p>17.3 Ως αντάλλαγμα για την εκχώρηση πρόσβασης και χρήσης των Υπηρεσιών από την Google σε εσάς, συμφωνείτε ότι η Google έχει το δικαίωμα δημοσίευσης διαφημίσεων στις Υπηρεσίες.</p>
<p><b>18. Άλλου είδους περιεχόμενο</b></p>
<p>18.1 Οι υπηρεσίες ενδέχεται να παρέχουν συνδέσμους προς άλλους ιστότοπους, περιεχόμενο ή πόρους. Η Google δεν έχει κανένα έλεγχο των ιστότοπων ή πόρων οι οποίοι παρέχονται από εταιρείες ή άτομα εκτός της Google.</p>
<p>18.2 Αποδέχεστε και συμφωνείτε ότι η Google δεν φέρει ευθύνη για τη διαθεσιμότητα τέτοιων εξωτερικών ιστότοπων ή πόρων και δεν υιοθετεί όποιες διαφημίσεις, προϊόντα ή άλλα υλικά που σχετίζονται ή προέρχονται από τέτοιους ιστότοπους ή πόρους.</p>
<p>18.3 Αποδέχεστε και συμφωνείτε ότι η Google δεν φέρει καμία ευθύνη για κάθε απώλεια ή ζημία που ενδέχεται να προκληθεί από εσάς και που απορρέει από τη διαθεσιμότητα των εν λόγω εξωτερικών ιστότοπων και πόρων ή που προκύπτει ως αποτέλεσμα της εκ μέρους σας ένδειξης εμπιστοσύνης στην αρτιότητα, ακρίβεια ή ύπαρξη οποιασδήποτε διαφήμισης, προϊόντων ή άλλου υλικού που διατίθεται ή υπάρχει στους εν λόγω ιστότοπους ή πόρους.</p>
<p><b>19. Τροποποιήσεις των Όρων</b></p>
<p>19.1 Κατά καιρούς η Google ενδέχεται να προβεί σε αλλαγές των Γενικών Όρων ή των Πρόσθετων όρων. Όταν πραγματοποιούνται τέτοιου είδους οι αλλαγές, η Google δημιουργεί νέο αντίγραφο των Γενικών όρων και το δημοσιεύει στη διεύθυνση <a href="http://google.co.uk/accounts/TOS?hl=en">http://www.google.gr/accounts/TOS?hl=el</a> ενώ οι όποιοι νέοι Πρόσθετοι όροι σας διατίθενται εντός ή μέσω των Υπηρεσιών τις οποίες αφορούν οι εκάστοτε αλλαγές.</p>
<p>19.2 Αποδέχεστε και συμφωνείτε ότι εάν η χρήση των Υπηρεσιών εκ μέρους σας πραγματοποιηθεί μετά την ημερομηνία κατά την οποία έλαβαν χώρα οι αλλαγές στους Γενικούς και Πρόσθετους όρους, η Google εκλαμβάνει τη χρήση των Υπηρεσιών εκ μέρους σας ως αποδοχή των ενημερωμένων Γενικών και Πρόσθετων όρων.</p>
<p><b>20. Γενικοί νομικοί όροι</b></p>
<p>20.1 Κατά τη χρήση των Υπηρεσιών, ορισμένες φορές ενδέχεται (ως αποτέλεσμα ή μέσω της χρήσης των Υπηρεσιών) να πραγματοποιήσετε χρήση μιας υπηρεσίας, λήψη κάποιου λογισμικού ή αγορά αγαθών, τα οποία παρέχονται από άλλο άτομο ή εταιρεία. Η εκ μέρους σας χρήση άλλων υπηρεσιών, λογισμικού και αγαθών ενδέχεται να υπόκειται σε ειδικούς όρους μεταξύ εσάς και της εν λόγω εταιρείας ή φυσικού προσώπου. Σε αυτήν την περίπτωση, οι Όροι δεν επηρεάζουν την έννομη σχέση σας με αυτές τις εταιρείες ή φυσικά πρόσωπα.</p>
<p>20.2 Οι Όροι απαρτίζουν την πλήρη νομικά δεσμευτική συμφωνία μεταξύ εσάς και της Google και διέπουν την εκ μέρους σας χρήση των Υπηρεσιών (αλλά εξαιρούν τις υπηρεσίες που ενδεχομένως σας παρέχει η Google σύμφωνα με τους όρους ειδικού έγγραφου συμφωνητικού), υπερισχύοντας τυχόν προηγούμενων συμφωνητικών μεταξύ εσάς και της Google σχετικά με τη χρήση των Υπηρεσιών.</p>
<p>20.3 Συμφωνείτε ότι η Google μπορεί να σας παράσχει σημειώματα, περιλαμβανομένων αυτών που αφορούν αλλαγές στους Όρους, μέσω ηλεκτρονικού ταχυδρομείου, τακτικού ταχυδρομείου ή καταχωρίσεων σχετικά με τις Υπηρεσίες.</p>
<p>20.4 Συμφωνείτε ότι εάν η Google δεν ασκεί ή επιβάλλει νομικά δικαιώματα ή ένδικα μέσα που περιγράφονται στους Όρους (ή τα οποία αποτελούν δικαιώματα της Google σύμφωνα με την ισχύουσα νομοθεσία), αυτή η πρακτική δεν εκλαμβάνεται ως επίσημη παραίτηση της Google από τα δικαιώματά της και ότι τα εν λόγω δικαιώματα και ένδικα μέσα εξακολουθούν να παραμένουν στη διάθεση της Google.</p>
<p>20.5 Εάν οποιαδήποτε δικαστική αρχή που είναι καθ&rsquo; ύλην αρμόδια να λαμβάνει αποφάσεις που αφορούν σε τέτοιου είδους ζητήματα αποφασίσει ότι οποιεσδήποτε διατάξεις των παρόντων Όρων δεν είναι έγκυρες, τότε οι εν λόγω διατάξεις καταργούνται από τους Όρους χωρίς αυτό να επεκτείνεται στις λοιπές διατάξεις των Όρων. Οι λοιπές διατάξεις των Όρων εξακολουθούν να παραμένουν σε ισχύ και να εφαρμόζονται.</p>
<p>20.6 Αποδέχεστε και συμφωνείτε ότι κάθε μέλος του ομίλου εταιρειών, μητρική των οποίων είναι η Google, θεωρείται επωφελούμενος τρίτος και ότι οι εν λόγω τρίτες εταιρείες έχουν το δικαίωμα να επιβάλλουν άμεσα και να βασίζονται στις διατάξεις των Όρων οι οποίοι θεμελιώνουν την ωφέλειά τους (ή τα δικαιώματα προς όφελός τους). Εκτός των προαναφερθέντων, κανένα άλλο φυσικό πρόσωπο ή εταιρεία δεν αποτελεί επωφελούμενο τρίτο των Όρων.</p>
<p>20.7 Οι Όροι, καθώς και η σχέση σας με την Google βάσει των Όρων, διέπονται από το αγγλικό δίκαιο. Εσείς και η Google συμφωνείτε να υπόκεισθε στην αποκλειστική αρμοδιότητα των δικαστηρίων της Αγγλίας για την επίλυση των όποιων νομικών ζητημάτων προκύπτουν από τους Όρους. Παρά τα παραπάνω, συμφωνείτε ότι η Google εξακολουθεί να διατηρεί το δικαίωμα κατάθεσης ασφαλιστικών μέτρων (ή τη λήψη αντίστοιχης μορφής επειγόντων μέτρων αποκατάστασης) σε κάθε περιοχή δικαιοδοσίας.</p>
<p>15 Αυγούστου 2008</p>


</body>
</html>
